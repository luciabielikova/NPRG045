{
  "name": "Muntžak malý",
  "description": "Muntžak je malý, má rezavohnědou srst a krátký ocas, svrchu černý a zespodu bílý. Samec se od samice liší přítomností krátkých parohů a dlouhých špičáků. Oba mají na čele vystouplé kostěné lišty pokryté srstí. U samce jsou zakončeny pučnicemi, u samice chomáčem delší srsti.",
  "spread_note": "Východní Asie (jihovýchodní Čína a Tchaj-wan), během 20. století byl zavlečen také do přírody Velké Británie, kde se mu dobře daří.",
  "food": "Rostliny i živočichové",
  "food_note": "Různé části rostlin, vejce, zdechliny, malí obratlovci",
  "image_alt": "Muntžak malý, foto: archiv Zoo Praha",
  "proportions": "Délka těla 70–83 cm, délka ocasu 8–12 cm, výška v kohoutku 35–40 cm, hmotnost 12–27 kg",
  "reproduction": "Březost 209–220 dní, počet mláďat 1 (2)",
  "attractions": "Ačkoliv byste to možná podle jeho vzhledu nehádali, patří drobný muntžak malý do čeledi jelenovitých. Divocí muntžaci obývají teritorium, které značkují výměškem předočních žláz a které samec brání. Při soubojích samci používají dlouhé špičáky i krátké parohy, které vyrůstají z protáhlých pučnic krytých srstí. V hustém podrostu se muntžaci pohybují ve spleti tunelů, které si tu vyšlapou. Překvapivé je, že jsou všežraví – dokážou dokonce ulovit menší obratlovce včetně pozemních ptáků. Mláďata jsou po narození skvrnitá, podobně jako u našich evropských jelenů, a teprve postupně přebarvují do jednolitě hnědé srsti dospělých.",
  "projects_note": "",
  "breeding": "Prvního muntžaka jsme získali v roce 2005 ze Zoo Plzeň. Nyní chováme trio – samičku, která se u nás narodila v roce 2010, další samičku pocházející z Kolína n. Rýnem a samečka, který přišel z Hamburku.",
  "localities_title": "Horní část zoo"
}