{
  "name": "Hroznýšovec kubánský",
  "description": "Je největší ze všech hroznýšovců. Má štíhlé svalnaté tělo, zřetelný krk a trojúhelníkovitou hlavu. Na béžovém podkladě má tmavou kresbu, přičemž populace na západě Kuby jsou výrazněji zbarvené, na východě jsou světlejší, s méně nápadnou kresbou.",
  "spread_note": "Kuba",
  "food": "Živá kořist",
  "food_note": "Menší obratlovci včetně kaloňů a netopýrů",
  "proportions": "Délka 2,5–4,5 m, z toho asi 20% připadá na ocas, hmotnost až 8 kg",
  "reproduction": "Je vejcoživorodý, samice je březí asi 7 měsíců a poté přivádí na svět 2–10 mláďat",
  "attractions": "Loví na zemi, na stromech i v jeskyních, kde přečkává zimní měsíce. Dovede se pevně držet ocasem a ulovit letícího netopýra. Je aktivní v noci, o čemž svědčí i velké oči. Ve tmě se orientuje mimo jiné pomocí termoreceptorů, které mají podobu jamek na horní čelisti. Vnímají infrazáření (teplo), které vydávají malí savci nebo ptáci.",
  "projects_note": "Čelí typickým problémům ostrovních druhů: jejich přežití ohrožují zavlečená zvířata a postupující devastace prostředí, ve kterém žijí. Není tedy divu, že mnohé druhy jsou chráněny a v zoologických zahradách pro ně probíhají chovné programy. Pražská zoo patří celosvětově mezi velmi úspěšné chovatele hroznýšovců kubánských, a byla proto pověřena koordinací Evropského záchovného programu (EEP) a vedením plemenné knihy pro tento druh.",
  "breeding": "První hroznýšovci přišli do zoo v letech 1963 a 1965 přímo z Kuby. V roce 1990 k nim přibyli další a od roku 1993 začala zoo tento druh pravidelně rozmnožovat. Do roku 2013 bylo odchováno již více než 90 mláďat.",
  "localities_title": "Terárium"
}