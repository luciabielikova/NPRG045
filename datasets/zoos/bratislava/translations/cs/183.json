{
  "name": "Kozorožec kavkazský",
  "description": "Má hnědošedou srst, tmavé nohy a samec má krátkou bradku. Rohy jsou obloukovitě zahnuté, nápadně vrubované, u samců dlouhé až 75 cm, u samic kratší.",
  "spread_note": "Malé území v západním Kavkaze, v polohách 800−4 500 m n. m.",
  "food": "Části rostlin",
  "food_note": "Tráva, byliny, listy",
  "image_alt": "Kozorožec kavkazský, foto: Tereza Mrhálková, Zoo Praha",
  "proportions": "Délka těla 130–140 cm, délka ocasu 12–15 cm, výška v kohoutku 60–85 cm, hmotnost 50–120 kg",
  "reproduction": "Březost 150–160 dní, počet mláďat 1–2",
  "attractions": "Dokážou šplhat s neuvěřitelnou jistotou i po strmých skalních srázech a dokonce i mláďata jsou schopna již asi za dvě hodiny po narození následovat matku. K pohybu po kamenitém podkladu mají kozorožci přizpůsobená kopýtka – okraj je ostrý, ale mírně pružný, a vlastní chodidlo je mírně prohloubené. Při došlápnutí tak vznikne podtlak podobně, jako když přitisknete na sklo gumovou přísavku. Vnitřní měkká část kopyta přitom přilne k povrchu skály. Kozorožci jsou nesmírně ostražití. Všimněte si jejich zorniček – mají podobu vodorovné štěrbiny, a zajišťují tak široké zorné pole.",
  "projects_note": "",
  "breeding": "Kozorožci jsou v pražské zoo chováni prakticky nepřetržitě od roku 1976.",
  "localities_title": "Horští kopytníci"
}