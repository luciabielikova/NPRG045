{
  "name": "Komba ušatá",
  "description": "Má hustou a poměrně dlouhou srst, která je na svrchní straně těla šedohnědá, naspodu o něco světlejší. Velké boltce jsou lysé, s příčnými rýhami, takže je komba dokáže vějířovitě složit a přitisknout k hlavě. Konce prstů jsou paličkovitě rozšířené.",
  "spread_note": "Subsaharská Afrika",
  "food": "Plody",
  "food_note": "Plody, květy, bezobratlí",
  "image_alt": "Komba ušatá, foto: archiv Zoo Praha",
  "proportions": "Délka těla 14–18 cm, ocas 20–30 cm, hmotnost 150–300 g",
  "reproduction": "Březost 120–126 dní, počet mláďat 1–3",
  "attractions": "Komby vypadají trochu jako lesní skřítci. Jsou to poloopice, jejichž domovem jsou křovinaté a řídce zalesněné roviny. Den tiše prospí stočené do klubíčka a se soumrakem se vydávají pátrat po zralých plodech, květech, míze a hlavně po hmyzu, který chytají tlapkami. Vyhledávají zvláště kobylky a saranče. S kořistí se pohodlně usadí, drží ji v rukou a postupně ukusují. V době sucha, kdy je hmyzu nedostatek, se přeorientují na rostlinnou potravu, především na mízu. Takové střídání jídelníčku umožňuje kombám život i v sušších oblastech. Velkými boltci, které si pravidelně vlhčí vlastní močí a ve spánku je skládají k hlavě, komby zachytí každé šustnutí. V nebezpečí prchají dlouhými skoky, při nichž se odrazí silnýma zadníma nohama a doskočí na větev nebo kmen, jehož se pevně chytnou všemi čtyřmi tlapkami. Při skocích udržují rovnováhu huňatým ocasem. Komby žijí v malých rodinných skupinkách. Samice rodí dobře vyvinutá mláďata, která tráví první dny v hnízdě z trávy a listí.",
  "projects_note": "",
  "breeding": "Komby chováme od roku 1996.",
  "localities_title": "Afrika zblízka"
}