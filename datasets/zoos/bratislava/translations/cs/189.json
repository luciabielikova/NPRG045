{
  "name": "Krkavec velký",
  "description": "Je celkově černý, bez bílé kresby. Za letu ho poznáte podle typického klínovitého ocasu.",
  "spread_note": "Téměř celá Eurasie, severní Afrika (holarktický druh)",
  "food": "Plody",
  "food_note": "Zdechliny, drobní obratlovci, plody, odpadky",
  "image_alt": "Krkavec velký, foto: archiv Zoo Praha",
  "proportions": "Délka těla 41–43 cm, délka ocasu 22–24,5 cm, hmotnost 0,9–1,5 kg",
  "reproduction": "Počet vajec 2–6, inkubace 19–21 den",
  "attractions": "Výborně létá, někdy urazí větší vzdálenosti i klouzavým letem nebo plachtí, což mu umožňují široká křídla. Ozývá se typickým chraplavým krákáním, dobře napodobuje i lidský hlas. Žije v trvalých párech. Hnízdí brzy na jaře, vrací se mnoho let na jedno místo. Hnízdo z větviček, trávy a mechu staví na stromech nebo nepřístupných skalách. Na vejcích sedí většinou samice, mláďata krmí oba rodiče. Ještě nedávno byl v naší přírodě vzácný, dnes krkavců přibývá.",
  "projects_note": "",
  "breeding": "Krkavci velcí patří ke zvířatům, které pražská zoo dostala ještě před svým otevřením. Konkrétně v roce 1922 to byli dva krkavci z Varšavy, které choval prof. Janda s mnoha dalšími zvířaty na zahradě. Následovali v roce 1939 krkavci dovezení z Kaunasu, ale poté jsou záznamy značně neúplné, i když z vyprávění pamětníků víme, že krkavci k zoo prostě patřili. Současný pár Klára a Kryštof přišel v roce 2003 z plzeňské zoo a od té doby pravidelně ohlašuje svým hnízděním příchod jara.",
  "localities_title": "Dolní část zoo"
}