{
  "name": "Sup mrchožravý",
  "description": "V dospělosti je nezaměnitelný. Má hlavu a krk ze všech supů nejméně lysé a je z nich nejmenší. Především však má převážně bílé peří, tmavé letky a žlutou až oranžovou lysou kůži na hlavě. Mladí ptáci jsou hnědaví.",
  "spread_note": "V několika poddruzích jižní Evropa, na východ do Střední Asie a severozápadní Indie, dále severní Afrika po Tanzanii, Arábie. Část populací migruje na zimu do subsaharské Afriky.",
  "food": "zdechliny",
  "food_note": "zdechliny, pštrosí vejce, drobní obratlovci, občas přezrálé plody",
  "image_alt": "Sup mrchožravý, foto: archiv Zoo Praha",
  "proportions": "délka těla 36–44 cm, délka ocasu 22–26 cm, rozpětí křídel 155–170 cm, hmotnost 1,6–2,2 kg",
  "reproduction": "Snáší 1–2 vejce, sedí na nich 40–44 dny.",
  "attractions": "Na rozdíl od ostatních supů má poměrně slabý zobák. Potravu především sbírá, proto má lysé pouze tváře a zbývající část hlavy a krku jsou opeřené. Je dobrým letcem – při pátrání po potravě uletí denně až 80 km. Do svého jídelníčku začleňuje kromě zdechlin také vejce ptáků, obzvláště pštrosů. Jejich tvrdou skořápku rozbíjí pomocí kamene, který drží v zobáku.",
  "projects_note": "",
  "breeding": "První supi mrchožraví přišli v roce 1936. Poté jsme je chovali s krátkou přestávkou ve 40. letech až do roku 1973, načež tento druh na dlouhých dvacet let ze zoo zmizel. Až v roce 1993 přišel z děčínské zoo samec, který žije v Praze dosud. Společně se samicí, která dorazila v roce 1998 z Rigy a pocházela z volné přírody, se stali rodiči prvního odchovaného mláděte. Bylo to v roce 2000 a sameček žije v naší zoo i dnes. Od té doby se podařilo odchovat dalších 12 mláďat včetně trojčat, která se vylíhla v červnu 2014.",
  "localities_title": "Dravci"
}