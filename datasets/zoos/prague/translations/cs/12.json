{
  "name": "Jaguarundi",
  "description": "Možná se to zdá na první pohled nepravděpodobné, ale jaguarundi je pravá a nefalšovaná kočkovitá šelma ze skupiny malých koček. Plochá hlava, protáhlé tělo a krátké nohy jsou doslova stvořené k tomu, aby se jaguarundi snadno protáhl křovinami a hustým podrostem. Ve své jihoamerické domovině se vyskytuje ve třech barevných formách – šedohnědé, černé a zlatavé.",
  "spread_note": "Jižní a Střední Amerika, od Mexika po Argentinu",
  "food": "Rostliny i živočichové",
  "food_note": "Malí živočichové, spadané plody",
  "proportions": "Délka těla 51–78 cm; délka ocasu 28–60 cm; výška v kohoutku 34 cm; hmotnost 2,5–9 kg",
  "reproduction": "Samice je březí 63–75 dní, rodí 1–4 mláďata.",
  "attractions": "Je to neobyčejně úspěšný lovec a na lovecké toulky se vydává ve dne i v noci. Potravu si hledá sice většinou na zemi, ale v případě potřeby skvěle šplhá a hbitě přeskakuje z větve na větev. Není nijak vybíravý, a tak může žít všude, kde najde alespoň nějaký porost, v němž by se mohl ukrýt.",
  "projects_note": "",
  "breeding": "Zoo Praha chová tyto kočky od roku 1993, respektive 1995, kdy k původnímu samci přibyla samice – oba ze zoo v holandském Rotterdamu. Tomuto páru se podařilo sice odchovat jen jedno mládě, a to v roce 2000, nicméně se i tak jednalo o obrovský chovatelský úspěch. Navázala na něj dvojice Jundík (narozen 2002 v děčínské zoo) a Amálka (narozena 2007 v Zoo Berlín). Svého prvního potomka odchovali v roce 2009, další dva v roce 2011 a zatím poslední jejich mládě se narodilo v září 2013.",
  "localities_title": "Pavilon šelem a plazů"
}