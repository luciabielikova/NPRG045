{
  "name": "Nosál červený",
  "description": "Má protáhlé tělo, poměrně krátké nohy s dlouhými drápy, špičatý pohyblivý čenich a malé ušní boltce. Základní zbarvení je svrchu šedavé, hnědé až rezavé, zespodu bělavé. Typický je dlouhý, huňatý ocas s příčným pruhováním.",
  "spread_note": "Tropická Jižní Amerika, od Kolumbie a Venezuely po severní Argentinu a Ekvádor",
  "food": "Rostliny i živočichové",
  "food_note": "Hlízy, plody, malí živočichové",
  "image_alt": "Foto: Tomáš Adamec, Zoo Praha",
  "proportions": "Délka těla 35–69 cm, délka ocasu 32–68 cm, výška v kohoutku 27–30 cm, hmotnost 3–7,7 kg",
  "reproduction": "Březost 77 dní, počet mláďat 1–5",
  "attractions": "Jsou to denní šelmy, velice aktivní a šikovné. Obratně šplhají ve větvích nebo čiperně pobíhají po zemi s ocasem vztyčeným jako vykřičník. Čenichem pátrají zvědavě v každé skulině, zda se v ní neskrývá něco k snědku. Předními tlapkami s dlouhými drápy rozhrabávají půdu, obracejí kameny a klády a rozhrnují spadané listí a pátrají po různých dobrotách. Zatímco samci nosálů dávají přednost samotářskému životu, sdružují se samice s mláďaty do poměrně početných skupin. Mláďata se po narození ukrývají ve stromové dutině nebo v hnízdě na stromě, ale vyvíjejí se velice rychle a brzy dokážou šplhat a běhat stejně zdatně jako dospělí.",
  "projects_note": "",
  "breeding": "První nosál byl chován již v letech 1931−1935. O jeho původu záznamy nemáme, ale o druhém nosálovi ano – přišel v roce 1932 z cirkusu Karlas. Poté byli nosálové chováni prakticky nepřetržitě až do roku 1960, načež nastala dlouhá přestávka. V roce 1990 se sice jeden objevil, jednalo se však o tranzit a samička putovala do kodaňské zoo. Současný chov začal příchodem nosálů v roce 2001, z nichž samice Teta žije v zoo dosud. První úspěšný odchov se podařil v roce 2003.",
  "localities_title": "Horní část zoo"
}