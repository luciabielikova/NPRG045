{
  "name": "Čukvala zavalitá",
  "description": "Vzhledem trochu připomíná varany – nemá hřbetní hřeben, je zavalitá a po stranách krku a břicha má volné kožní záhyby. Zbarvení se mění podle pohlaví a věku. Dospělí samci mívají černou hlavu a přední nohy, zatímco tělo může být žluté, červené, šedé nebo černé. Samice jsou vybarvené méně výrazně.",
  "spread_note": "Jihozápad USA a severní Mexiko",
  "food": "Části rostlin",
  "food_note": "Listy, květy, plody i další části pouštních rostlin, jen občas uloví drobné bezobratlé.",
  "proportions": "Délka těla 28–43 cm, z toho délka ocasu min. 50 %, hmotnost až 350 g",
  "reproduction": "Počet vajec 4–14, inkubace trvá 72–93 dny.",
  "attractions": "Čukvala je denní ještěr skvěle přizpůsobený pouštním podmínkám. Chladnější období přečkává ve stavu strnulosti. Hladké ploché tělo a ohebnou páteř jí umožňují bleskově uniknout před predátory do skalních puklin. V nich se poté nafoukne a zaklíní. V době námluv (duben až červenec) se samci stávají dočasně teritoriální a vzniká mezi nimi společenská hierarchie založená na celkové velikosti. Samice kladou vejce většinou jednou za dva roky a zahrabávají je do půdy.",
  "projects_note": "",
  "breeding": "Existuje sice záznam o 1 exempláři v roce 1974, ale chov začal v roce 2004, kdy přišlo 5 jedinců, z toho čtyři z přírody. Ještě téhož roku se čukvaly začaly rozmnožovat a do konce roku 2013 se vylíhlo 111 mláďat.",
  "localities_title": "Pavilon šelem a plazů"
}