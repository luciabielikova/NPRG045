{
  "name": "Slepýš křehký",
  "description": "Slepýš sice nemá končetiny, patří však mezi ještěry, o čemž svědčí pohyblivá oční víčka a několik řad šupin na břiše. Má malé oči, nezřetelný krk a tupě zaoblený čenich. Samice mívají obvykle měděný odstín a často i tmavý pruh na hřbetě, samci jsou proměnlivější. Nedokáže se stáčet do propleteného klubka jako hadi.",
  "spread_note": "Evropa kromě nejsevernějších oblastí, dále na východ do jihozápadní Asie a po Sibiř, nejsevernější část Afriky",
  "food": "Bezobratlí",
  "food_note": "Žížaly, plži a jiní pomalu se pohybující bezobratlí",
  "image_alt": "Foto: archiv Zoo Praha",
  "proportions": "Délka těla 10–23 cm, délka ocasu 10–22 cm, hmotnost 25–75 g",
  "reproduction": "Je vejcoživorodý – březost trvá 3−4 měsíce, samice přivádí na svět 5−25 mláďat.",
  "attractions": "Slepýš se většinu času ukrývá pod zemí, i když také on se někdy nechá vylákat na slunce. Nejaktivnější je po dešti, kdy se vydává hledat potravu, ovšem jen ve dne. Zimu tráví ve stavu strnulosti, nejčastěji v norách hlodavců či jiných úkrytech. Podobně jako ještěrky je schopen autotomie – jeho ocas se v případě nebezpečí odlomí a poskytne tak slepýšovi čas k úniku. Během několika týdnů začne ocas opět dorůstat.",
  "projects_note": "",
  "breeding": "Od jara 2014 obývá jedno z přírodních terárií na stezce Zakázance, která protíná skalní masiv a spojuje dolní a horní část areálu.",
  "localities_title": "Horní část zoo"
}