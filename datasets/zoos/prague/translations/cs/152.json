{
  "name": "Ještěrka zelená",
  "description": "Je to naše největší a nejbarevnější ještěrka. Ještěrky zelené se vyznačují pohlavní dvojtvárností. Pro samce je typická výrazná kombinace jasně zeleného hřbetu a kobaltově modrého hrdla. Samičky jsou méně zelené nebo dokonce hnědavé a hrdlo mají bělavé.",
  "spread_note": "Střední a jihovýchodní Evropa, Turecko",
  "food": "Bezobratlí",
  "food_note": "Hlavně hmyz a další bezobratlí, případně malí plazi",
  "image_alt": "Ještěrka zelená, foto: archiv Zoo Praha",
  "proportions": "Délka 25−40 cm, hmotnost 30−45 g",
  "reproduction": "Samice klade 5−20 vajec, inkubace trvá 60−100 dní.",
  "attractions": "Je aktivní ve dne a hodně času tráví sluněním. Podobně jako u ještěrek obecných jsou samičky jakoby stydlivější, méně se ukazují, méně propátrávají své teritorium. Samci bývají, zvláště na jaře, stále v pohybu. Na jaře opouštějí zimní úkryty nejprve samci (od poloviny března, u nás později) a obsazují vhodná teritoria. O dva týdny později následují i samice. Samci vyhánějí soupeře, hrozí jim s otevřenou tlamou a neváhají se pustit i do prudkého boje, při kterém se snaží soka kousnout. Samice zahrabává vejce poměrně mělce do písčité nebo jílovité půdy a dál se o ně nestará.",
  "projects_note": "",
  "breeding": "Od jara 2014 obývá jedno z přírodních terárií na stezce Zakázance, která protíná skalní masiv a spojuje dolní a horní část areálu. Při založení zoo byla běžným obyvatelem celého jižního svahu až k hlavnímu vchodu. V průběhu 60. let se však stáhla až do nejzazšího cípu zoo a její populace se snížila na kritickou mez. Příčinou bylo zarůstání svahu akátem bílým, pod nímž neroste vegetace, nastává úbytek bezobratlých a ještěrkám chybí úkryty i potrava. Revitalizace svahu by mohla vést k tomu, že ještěrka zelená znovu vytvoří stabilní a perspektivní populaci.",
  "localities_title": "Horní část zoo"
}