{
  "name": "Gundi saharský",
  "description": "Gundi saharský má kompaktní tělo, krátké nohy, velké oči a malé boltce. Kůže vypadá jako příliš velká a vytváří záhyby. Pískově zbarvená srst je velmi jemná. Samec a samice vypadají stejně.",
  "spread_note": "Severní Afrika - jihovýchodní Maroko, jižní Alžírsko, Tunisko, Libye",
  "food": "Části rostlin",
  "food_note": "Části rostlin",
  "proportions": "Délka těla 16–20 cm, délka ocasu 1–2 cm, hmotnost 175–195 g",
  "reproduction": "Březost 73 dní, počet mláďat 1–4",
  "attractions": "Gundiové jsou velice společenští, rodí velká osrstěná mláďata, a pokud se cítí ohrožení a nemají kam utéct, přitisknou se co nejvíc k podkladu, ztuhnou a zadrží dech, aby nebyli nápadní. Jsou to rychlá a mrštná zvířata, která dovedou při sebemenším náznaku nebezpečí bleskově zmizet do nejbližšího úkrytu a s lehkostí zdolávají i téměř kolmé skalní stěny. Dva prsty na zadních tlapkách mají gundiové opatřené tuhými štětinami, které jim slouží jako hřebínek k čištění srsti. Jsou aktivní ráno a navečer, kdy se vydávají na výpravy za potravou. Mohou urazit až kilometr. Nepotřebují pít, protože vodu získávají z potravy. Tito drobní hlodavci jsou známí především mezi parazitology: právě u gundiho saharského byl v 19. století poprvé objeven krevní parazit způsobující toxoplazmózu (kterou si v Česku spojujeme spíše s kočkami), a následně dostal podle gundiho jméno Toxoplasma gundi.",
  "projects_note": "",
  "breeding": "Gundie chováme od roku 2008, první mládě se narodilo (a bylo odchováno) v roce 2009.",
  "localities_title": "Afrika zblízka"
}