{
  "name": "Přímorožec beisa",
  "description": "Statná antilopa s rovnými rohy. Základní zbarvení je šedohnědé, břicho je bílé. Na bocích, na předních nohou a na hlavě jsou černé pruhy.",
  "spread_note": "Ve dvou poddruzích východní Afrika",
  "food": "Části rostlin",
  "food_note": "Tráva, byliny, listy",
  "image_alt": "Přímorožec beisa, foto: archiv Zoo Praha",
  "proportions": "Délka těla 1,5–1,7 m, délka ocasu 45–50 cm, výška v kohoutku 1–1,2 m, hmotnost 115–210 kg",
  "reproduction": "Březost 260–300 dní, počet mláďat 1",
  "attractions": "Přímorožci jsou statné antilopy s dlouhými, přímými nebo mírně obloukovitě ohnutými rohy. Má je samec i samice a ani zbarvením se od sebe obě pohlaví neliší. Přímorožec beisa má rohy rovné, dlouhé až 1,5 m. Beisa dovede skvěle hospodařit s vodou, po určitou dobu nemusí dokonce pít. Kromě toho je schopna během horkých denních hodin zvýšit tělesnou teplotu až na 46,5 °C. Dospělí samci žijí po většinu roku samotářsky a jen v době říje se připojují ke stádům samic s mláďaty. Ta mohou mít až 40 členů a vede je obvykle nejzkušenější samice. Mláďata následují matku hned po narození.",
  "projects_note": "",
  "breeding": "První beisy chovala pražská zoo v letech 1960−1963. Poté nastala v chovu přestávka až do roku 2000, kdy jsme dovezli samce a tři samice z La Palmyre. Od té doby chov pokračuje nepřetržitě a do roku 2014 bylo odchováno 12 mláďat.",
  "localities_title": "Africký dům"
}