{
  "name": "Ocelot stromový",
  "description": "Malá štíhlá kočka s typickou kresbou – na zlatavém podkladu jsou rozesety tmavé skvrny, seskupené do rozet, jejichž střed je o něco tmavší než okolí, ale bez černé tečky. Od čela přes temeno a zátylek až na krk se táhnou černé proužky.",
  "spread_note": "Ostrůvkovitě v rozsáhlém areálu od Kostariky po jižní Brazílii a severovýchodní Argentinu, do nadmořské výšky kolem 3 000 m",
  "food": "Živá kořist",
  "food_note": "Malí obratlovci",
  "image_alt": "Foto: Tomáš Adamec, Zoo Praha",
  "proportions": "Délka těla 34–56 cm, délka ocasu 20–22 cm, výška v kohoutku 20–25 cm, hmotnost 2 kg",
  "reproduction": "Březost 74–76 dní, počet mláďat 1–2",
  "attractions": "Tato půvabná jihoamerická šelma ze skupiny malých koček je známá i pod jménem kočka tygří nebo oncilla. Zdržuje se pokud možno na stromech nebo v hustém podrostu, na volné prostranství se nevydává. Vede samotářský způsob života. Samci obývají poměrně rozsáhlé domovské území (i více než 17 km²), samice mnohem menší.",
  "projects_note": "V Červeném seznamu IUCN je zařazena jako zranitelný druh. Ohrožuje ji především kácení souvislých lesů, protože se nedokáže přizpůsobit změně prostředí. Populační hustota je velmi nízká (kolem 5 jedinců na 100 km²) a jakékoliv přerušení souvislých porostů znamená, že zvířata mají mizivou možnost se setkat v době páření. K tomu se přidává i nezákonný lov pro kožešinu.",
  "breeding": "Oceloty stromové chová pražská zoo od roku 1997 a v roce 2004 byla pověřena vedením evropské plemenné knihy pro tento druh. V zoologických zahradách nepatří k běžně chovaným druhům, na konci roku 2013 jich bylo v Evropě celkem evidováno jen 21.",
  "localities_title": "Horní část zoo"
}