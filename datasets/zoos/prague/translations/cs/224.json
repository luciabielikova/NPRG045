{
  "name": "Nesyt africký",
  "description": "Má dlouhé nohy, vhodné k pohybu v mělkých vodách nebo mokřadech, a velký zobák, který tvarem připomíná čapí a upoutá svou jasně žlutou barvou. Nápadná je však též červená lysina kolem očí. Peří nesyta je bílé s jemně narůžovělým odstínem, jen na letkách křídel a na ocase je měňavě zelenočerně lesklé. Samec je větší než samice.",
  "spread_note": "Subsaharská Afrika kromě jihu, západní Madagaskar",
  "food": "Živá kořist",
  "food_note": "Bezobratlí, malí obratlovci",
  "image_alt": "Nesyt africký, foto: archiv Zoo Praha",
  "proportions": "Délka těla 79–86 cm, délka ocasu 16–19 cm, rozpětí křídel 1,5–1,7 m, hmotnost 2,1–3 kg",
  "reproduction": "Počet vajec 2–3, inkubace 30 dní",
  "attractions": "Při lovu kořisti víří zkalenou vodu a bahno nohama a pak živočichy chytají zahnutou špičkou zobáku. Vyhledává i rýžová pole. Obvykle se sdružuje do menších skupin. Hnízdí v koloniích na stromech, často s jinými druhy brodivých. Hnízdo je z klacíků a budují ho oba partneři, přičemž samec vybírá místo. Stavba jim trvá 7–10 dní.",
  "projects_note": "",
  "breeding": "První nesytové se objevili v zoo v roce 1974. Jednalo se ptáky z přírody, kteří přišli do Zoo Dvůr Králové n. L. s proslulými africkými transporty zvířat, a dva putovali i do Prahy, kde žil jeden z nich do roku 1982. Poté jsme nesyty nechovali až do roku 2002. Tehdy přišly dva páry, z nich jeden žije v zoo dosud. První mláďata se podařilo odchovat v roce 2011 a od té doby se nesytové pravidelně rozmnožují.",
  "localities_title": "Ptačí svět"
}