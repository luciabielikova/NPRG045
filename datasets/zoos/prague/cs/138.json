{
  "name": "Hutia-konga",
  "description": "Má zavalité tělo, hranatou hlavu a poměrně krátké nohy se štíhlými prsty a ostrými drápy, které se uplatní při šplhání po stromech. Základní zbarvení je hnědé, hřbet má rezavý nádech.",
  "spread_note": "Kuba",
  "food": "Rostliny i živočichové",
  "food_note": "Části rostlin, drobní živočichové",
  "proportions": "Délka těla 30–50 cm, délka ocasu 15–30 cm, hmotnost 4–7 kg",
  "reproduction": "Březost 110–140 dní, počet mláďat 1–4",
  "attractions": "Hutia možná vypadá na první pohled poněkud neohrabaně, dovede však šikovně lézt po stromech. Jako každý hlodavec má stále rostoucí řezáky, kterými ukusuje listy nebo výhonky. Jídelníček si doplňuje i drobnými živočichy. Je to celkem mírné stvoření, které doplatilo na své chutné maso. Dnes je kdysi hojný obyvatel Kuby a některých dalších ostrovů mnohem vzácnější. Skupinku hutií (které jsou známé také jako hutie kubánské) najdete v areálu takzvané Ameriky, vedle výběhu ocelotů. Pravidelně se u nás rozmnožují a pozorovat hry malých hutií patří docela jistě k nezapomenutelným zážitkům.",
  "projects_note": "",
  "breeding": "Chováme je od roku 1963. První zvířata přišla přímo z Havany.",
  "localities_title": "Horní část zoo"
}