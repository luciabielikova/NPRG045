{
  "name": "Gekon zázračný",
  "description": "Má širokou hlavu, dlouhé nohy a krátký ocas. Jemná kůže je poměrně pestře zbarvená – na žlutavém podkladě vyniká kresba tvořená tmavšími či světlejšími skvrnami a proužky. Mláďata jsou jasně žlutá, s černými proužky. Prsty jsou opatřené jakýmsi hřebínkem, který usnadňuje pohyb v písku.",
  "spread_note": "Od Kaspického moře po západní Čínu",
  "food": "Bezobratlí",
  "food_note": "Brouci, mravenci i jiný hmyz",
  "proportions": "Délka 16–18 cm, z toho ocas 7 cm, hmotnost do 25 g",
  "reproduction": "Samice snáší 1–2 vejce, inkubace trvá 1,5–3 měsíce",
  "attractions": "Je aktivní v noci, přesto ho v přírodě snadno odhalíte – oči mu ve světle baterky červeně svítí. V ohrožení mrská ocasem a zastrašuje nepřítele lupavým zvukem, který vzniká vzájemným třením šupin. Kromě toho zastrašuje nepřítele syčením nebo ostrými zvuky. V případě polapení se jemná kůže snadno trhá a ocas se lehce odlomí, což umožní gekonovi utéct. Ve dne se ukrývá v hlubokých norách, které si sám hrabe.",
  "projects_note": "",
  "breeding": "Jeden exemplář byl zaznamenán v roce 1989, souvislý chov začal v roce 2012, kdy přišli první jedinci nominátního poddruhu T. s. scincus.",
  "localities_title": "Pavilon šelem a plazů"
}