{
  "name": "Dracéna krokodýlovitá",
  "description": "Je to statný ještěr s velkou hlavou a silným krkem. Tělo je olivově zelené, hlava světle oranžová. Velké oči jsou černé. Na hřbetě se táhnou řady šupin s nizkými hrbolky, kterými trochu připomíná kůži krokodýlů.",
  "spread_note": "Tropická Jižní Amerika",
  "food": "Bezobratlí",
  "food_note": "Takřka výhradně plži s ulitou",
  "image_alt": "Foto: Tomáš Adamec, Zoo Praha",
  "proportions": "Délka 70–120 cm, ocas až 70 cm, hmotnost až 4 kg",
  "reproduction": "Počet vajec 1–7, inkubace 185–196 dní",
  "attractions": "Navzdory svému jménu má s krokodýlem jen pramálo společného, snad jen s výjimkou toho, že má ráda vodu. Zdržuje se v okolí řek a často odpočívá na větvi, přesahující nad hladinou. Ve vodě hledá útočiště i potravu. Dracény patří k nemnohým specialistům na plže s ulitami. Mohutné čelisti vybavené krátkými, dlaždicovitými „stoličkami“ jim slouží jako louskáček. Jazykem pak sousto několikrát obrátí a oddělí ostré úlomky rozdrcené skořápky, které vyplivnou. Po většinu roku žijí dracény samotářsky a vyhledávají se jen v době páření. Samci se často dvoří samici typicky drsným způsobem. Samice však kupodivu přečká námluvy bez úhony. V přírodě kladou dracény vejce do hnízd stromových všekazů. Ti hnízdo porušené samicí velmi rychle opraví, a tím vajíčka vlastně zazdí.",
  "projects_note": "",
  "breeding": "Návštěvníci naší zoo mohou tyto unikátní a zajímavé živočichy obdivovat od roku 1995. První mládě se vylíhlo v roce 1998. Dnes se již rozmnožují jedinci, které jsme v pražské zoo odchovali.",
  "localities_title": "Terárium"
}