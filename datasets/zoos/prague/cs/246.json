{
  "name": "Daman stromový",
  "description": "Má zavalité tělo s krátkýma nohama a drobnými boltci. Srst je šedohnědá, jemná a hustá. Hřbetní pachová žláza je lemovaná delšími béžovými chlupy.",
  "spread_note": "Jihovýchodní Afrika",
  "food": "Části rostlin",
  "food_note": "Převážně listy",
  "image_alt": "Daman stromový, foto: archiv Zoo Praha",
  "proportions": "Délka těla průměrně 52 cm, ocas nemá, hmotnost 1,5–3,3 kg",
  "reproduction": "Březost průměrně 229 dní, počet mláďat 1–2",
  "attractions": "Ačkoliv se to zdá neuvěřitelné, damani jsou blízce příbuzní slonům. Na rozdíl od nich jsou to však zvířata nesmírně pohyblivá, která dokážou obratně šplhat po skalách i po keřích a stromech. Jak už jeho jméno napovídá, daman stromový patří k těm druhům damanů, které žijí přednostně na stromech, a to často poměrně vysoko v korunách. Nejaktivnější je za svítání a za soumraku; během dne většinou odpočívá na některé větvi a noc tráví ukrytý v dutině stromu. Na rozdíl od damanů skalních, kteří jsou velice družní a vytvářejí početné skupiny, jsou damani stromoví spíše samotáři. Jejich styl života je velmi skrytý a spíše je uslyšíte, než uvidíte – samci se obzvláště v období sucha ozývají brzy nad ránem silným pronikavým křikem. Prozradí je ale také nápadné latríny, které se nacházejí u paty obývaného stromu. Bez zajímavosti není, že zkrystalizovaný trus těchto damanů se místy používá jako vitaminový doplněk a lidová medicína mu přisuzovala léčebné účinky při epilepsii a záchvatech.",
  "projects_note": "",
  "breeding": "Chováme je od roku 2010, naše zvířata pocházejí z přírody.",
  "localities_title": "Afrika zblízka"
}