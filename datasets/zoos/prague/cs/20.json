{
  "name": "Ara hyacintový",
  "description": "Jedná se o největší druh papouška na světě. Má kobaltově modré peří, mohutný černý zobák, zářivě žlutý lysý oční kroužek a pole u dolní čelisti zobáku. Samec se od samice neliší ani velikostí, ani vzhledem. Mláďata mají oproti dospělým o něco kratší ocas.",
  "spread_note": "Jih Střední Ameriky až polovina Jižní Ameriky, především Amazonie",
  "food": "Části rostlin",
  "food_note": "Plody osmi druhů palem, především tvrdé ořechy",
  "proportions": "Délka těla 95-100 cm, z toho nejméně polovinu tvoří ocas, hmotnost 1 200-1 700 g",
  "reproduction": "Samice snáší 2 vejce, ale jen jedno mládě bývá odchováno. Inkubace trvá 27–30 dnů.",
  "attractions": "Žije v trvalých párech. Partneři si neustále prokazují pozornost a dorozumívají se hlasem i vzájemnou péčí o peří. V době hlavní aktivity, což je ráno a pozdě odpoledne, se někdy sdružují do skupinek do 10 jedinců a společně zalétají ke zdroji potravy. Na noc se páry vracejí na svůj oblíbený odpočinkový strom. Potravu si hledají především na zemi, i když dovedou obratně šplhat a dokážou „sklízet“ palmové plody i vysoko v korunách. Patří k významným šiřitelům semen. Hnízdí ve stromových dutinách nebo v příhodných puklinách na skalních útesech. Na vejcích sedí samice, zatímco jí samec nosí potravu a krmí ji. Mládě zůstává s rodiči 18 měsíců. Dospívají v 6-10 letech, dožívají se průměrně 50 let.",
  "projects_note": "V Červeném seznamu IUCN je zařazen jako ohrožený druh, a to především v důsledku úbytku přirozených biotopů (je potravně vázán jen na osm druhů palem) i odchytu živých ptáků.",
  "breeding": "První arové hyacintoví se v pražské zoo objevili již v r. 1951, jednalo se však pouze o tranzit a návštěvníci je obdivovat nemohli. Další trojice žila v zoo v letech 1978−1990. Poté nastala přestávka a do zoo se tito krásní papoušci vrátili až v r. 2010.",
  "localities_title": "Dolní část zoo"
}