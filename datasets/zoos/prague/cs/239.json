{
  "name": "Ovíječ filipínský",
  "description": "Je to malá šelma s šedočerným zbarvením srsti. Má protáhlé tělo, krátké nohy, dlouhý ovíjivý ocas, špičatý čenich a velké oči. Na rozdíl od ostatních poddruhů nemá na hřbetě výrazné podélné pruhy a tečky.",
  "spread_note": "Jihovýchodní Asie",
  "food": "Plody",
  "food_note": "Převážně plody, příležitostně malí živočichové",
  "image_alt": "Ovíječ filipínský, foto: Antonín Vaidl, Zoo Praha",
  "proportions": "Délka těla 41–43 cm, délka ocasu 34–41 cm, hmotnost 1,5–3 kg",
  "reproduction": "Březost 61–63 dny, počet mláďat 2–5",
  "attractions": "Oviječi jsou cibetkovité šelmy, které v několika druzích obývají lesy jihu a jihovýchodu Asie. Zdržují se na nižších stromech a keřích, kde si hledají potravu (hlavně plody, občas menší živočichy) a také tu ve dne spí – aktivní jsou až za šera a v noci. Při šplhání udržují rovnováhu dlouhým ocasem a pomáhají si částečně zatažitelnými drápy. Oviječ filipínský je jedním z mnoha poddruhů oviječe skvrnitého, který obývá takřka celou tropickou Asii. Tak jako všichni oviječi, i on je samotář a samice vychovává mláďata sama. Zpočátku je ukrývá ve stromové dutině, teprve později je s sebou vodí na pochůzky a učí je hledat potravu. V případě ohrožení uplatní oviječ filipínský svou „chemickou zbraň“ – odporně páchnoucí sekret análních žláz, který vyvolává u útočníka nevolnost. Výměškem těchto žláz si oviječi také značkují území.",
  "projects_note": "",
  "breeding": "V pražské zoo chováme oviječe filipínské od roku 2009 v jedné z nočních expozic pavilonu Indonéská džungle a již v roce 2010 jsme se zde dočkali prvního mláděte.",
  "localities_title": "Pavilon Indonéská džungle"
}