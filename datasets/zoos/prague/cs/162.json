{
  "name": "Kančil černavý",
  "description": "Má hnědočerné zbarvení s bílými pruhy a skvrnami na hrdle a hrudi. Nad očima má rezavé „obočí“, které kontrastuje s jinak tmavým zbarvením. Typický je nahrbený hřbet a tenké nohy.",
  "spread_note": "Jihovýchodní Asie - Filipíny – ostrovy Balabac, Bugsuc a Ramos",
  "food": "Plody",
  "food_note": "Listy, výhonky, plody",
  "image_alt": "Kančil černavý, foto: archiv Zoo Praha",
  "proportions": "Délka těla 40–50 cm, délka ocasu 2,5−3 cm, výška v kohoutku 18 cm, hmotnost 1,5−2 kg",
  "reproduction": "Březost 140–177 dní, počet mláďat 1",
  "attractions": "Kančilové jsou miniaturní sudokopytníci, kteří žijí v několika druzích v jihovýchodní Asii. Malé rozměry z nich činí snadnou kořist pro mnoho predátorů, proto žijí velice skrytě. Ve dne se ukrývají v podrostu a teprve s příchodem noci vycházejí na mýtiny, kde se pasou. Jsou to samotáři. Samci jsou vybaveni dlouhými špičáky, které používají při obraně a vzájemných soubojích.",
  "projects_note": "Kančil černavý je zařazen do Červené knihy IUCN jako ohrožený druh. Důvodem je jednak miniaturní areál (žije už jen na třech ostrůvcích, z nichž ten největší, Balabak, měří na délku necelých 35 km), v němž kančilovo přirozené prostředí ustupuje kokosovým plantážím, jednak lov pro maso. Z obou těchto důvodů stavy kančilů v přírodě klesají – místní lovci tvrdí, že dnes je mnohem těžší ulovit „pilandoku“, jak mu říkají, než tomu bylo ještě před patnácti lety.",
  "breeding": "V pražské zoo spatříte kančily černavé v jedné z nočních expozic pavilonu Indonéská džungle. Jsme jednou z mála zoologických zahrad mimo Filipíny, která tyto drobné půvabné sudokopytníky chová. Pár přišel z vratislavské zoo v roce 2011. V roce 2013 byla odchována tři mláďata, z nichž první se vrátilo zpět do Vratislavi, a dvě zůstala v Praze.",
  "localities_title": "Pavilon Indonéská džungle"
}